# Obecná doporučení k informačním systémům samosprávy


Také v rámci samosprávy je pochopitelně možné a vhodné budovat informační systémy sloužící pro podporu veřejnoprávních činností. Vzhledem k tomu, že samospráva funguje na třech základních modelech, odlišuje se i přístup samosprávy k budování a provozování souvisejících informačních systémů. 


Veřejná správa vykonává buď vyloženě přenesenou působnost, kde je povinností gestora za danou agendu, aby zajistil podporu včetně informačního systému. Dále vykonává samostatnou působnost, kde ale také může, či dokonce musí, využívat evidence a informační systémy pro podporu svých činností. Anebo vykonává agendy, které jsou kombinací obou výše zmíněných modelů, kde do značné míry záleží na tom, jakou informační podporu zajistí ohlašovatel agendy a jestli a jakým způsobem je regulováno využívání či provozování informačních systémů.


## Druhy informačních systémů u samosprávných OVM


U samosprávy lze identifikovat následující základní druhy IS:


Table: Druhy informačních systémů u samosprávních orgánů


| Druh IS | Popis | Příklad
|-----|-----|-----|
| Využívaný centralizovaný AIS pro určitou agendu | Centralizovaný AIS sloužící pro podporu agendy v přenesené působnosti. Správcem AIS je gestor agendy a samosprávný orgán je jen jeho uživatelem. | ISRŽP pro živnostenskou agendu; ISMU pro matriční události; systémy v sociálních agendách
| Vlastní AIS pro samosprávní agendy | Samospráva spravuje i vlastní ISVS/AIS určené pro výkon zejména samostatné působnosti. I tyto systémy však musí plně respektovat architekturu eGovernmentu. | Evidence voličských seznamů; Evidence poplatků za odpad; IS pro dotace | Evidence rybářských lístků
| Informační systémy schopností | Průřezové schopnostní informační systémy. U těchto systémů musí být z jedné strany zajištěn soulad s příslušnými zákony a z druhé strany integrace ze strany ostatních AIS včetně těch spravovaných gestory agend v centralizovaném modelu. | ESSL; EKIS; Personální systém; Výkaznictví vůči státní pokladně; Obecní portál
| Obecní/územní portály a portálové aplikace | Samosprávní orgány mohou spravovat svoje portály a elektronické aplikace. U nich musí především zajistit naplnění povinností ISVS, a to zejména využívání zaručené elektronické identifikace a funkční elektronické formuláře. Je nutno také zajistit napojení na Portál občana a Portál veřejné správy. | Městský portál; Portál pro žádosti o dotace


Pro každý z těchto druhů informačních systémů pochopitelně platí jiné zásady


* pro jejich vybudování, pořizování, správu a rozvoj (pokud je správcem příslušný samosprávný orgán) a 
* nebo pro jejich využívání (pokud je správcem ústřední správní úřad, který je gestorem dané agendy)




Níže je tabulka tří modelových příkladů agend a jejich formy IS podpory


Table: Příklady formy IS podpory u agend vůči samosprávám


| Agenda | Popis podpory | Příklad
|-----|-----|-----
| Živnostenská | Centralizovaný AIS: Informační systém Registru živnostenského podnikání (spravuje MPO) | Pro tuto agendu existuje centralizovaný AIS, který je spravován MPO a mají ho za povinnost využívat všechna OVM. Uživatelé do AIS přistupují přes svoje identity v JIP/KAAS, AIS je integrován na ESSL a další systémy v obci.
| Spisová služba | Vlastní elektronický systém spisové služby (spravuje sám samosprávní orgán) | Pro tuto agendu neexistuje centralizované řešení AIS, ale zákon předepisuje, aby každé OVM mělo elektronický systém spisové služby, který splní požadavky a který si spravuje každé OVM samo.
| Stavební | Vlastní informační systém pro stavební řízení a agendy | U této agendy neexistuje centralizovaný AIS a nepředepisuje se mít k dispozici zvláštní ISVS. Lze tedy řešit třeba rozšířením ESSL. Protože je ale řízení dosti specifické, k dispozici jsou specializované AIS pro tuto agendu. Musí se ale zajistit jejich integrace na EKIS a další systémy.| 


## Kdy budovat vlastní systém a kdy ne?


Jednou ze základních otázek pro manažery ze samosprávy je, kdy si mají či mohou budovat řešení vlastních informačních systémů a kdy to naopak nelze, či to není vhodné.


Obecně platí, že pro agendu vykonávanou v přenesené působnosti, pro kterou je již vytvořen centralizovaný agendový informační systém či pro kterou bude dle souvisejících povinností její gestor vytvářet centralizovaný informační systém, se jednotlivé informační systémy na jednotlivých samosprávných úřadech nevytvářejí, pouze se zajistí jejich integrace na informační systémy v příslušném samosprávné orgánu, jako je elektronická spisová služba, ekonomický systém, identity management, jednotný identitní prostor a podobně.


Složitější je to potom u samosprávních či kombinovaných agend a samosprávních činností. 

Zde mohou nastat obecně dvě situace: V prvním případě může samosprávný orgán využívat již existujících informačních systémů a rozšířit funkcionality těchto informačních systémů o danou problematiku. To je třeba vhodné v oblasti přestupkového řízení, kde se ukazuje jako nejvhodnější řešení nevytvářet samostatnou nezávislou evidenci a informační systém pro správu a podporu řízení o přestupcích, ale využívat stávající nebo doprogramovat některé nové funkcionality elektronického systému spisové služby. U některých záležitostí týkajících se dotací se také dají rozšířit stávající systémy spisové služby a stávající ekonomické systémy tak, aby nebylo nutné vytvářet nové informační systémy pro tyto činnosti. 

Ve druhém případě je naopak vhodné vytvořit si samostatný IS - to platí zejména tam, kde je součástí procesu pokročilá byznys inteligence a kde by doprogramování složitějších funkcionalit ke stávajícím systémům jako je ESSL nedávalo smysl. U těchto systémů je pak ale nutno zajistit také jejich integraci na IS schopností (spisovka, ekonomika apod.) a pochopitelně i dodržovat všechny související povinnosti EG.




## Integrace vlastních AISů s ostatními systémy

Každý informační systém veřejné správy ze své podstaty má být napojený na příslušné lokální provozní systémy a to zejména:

* Elektronický systém spisové služby: pro technické zajištění úkolů spojených s dokumentem, spisem a jmenným rejstříkem
* Ekonomický informační systém: pro ekonomické úlohy jako jsou poplatky, dávky, řešení pohledávek, apod.
* Identity management

## Vybrané příklady


Níže je soubor vybraných návodných příkladů pro určité agendy a činnosti. Berte to prosím jen jako návod, jak danou věc řešit:


* Agenda živnostenského odboru
    * Pro řízení ve věcech živnostenských listů se povinně využívá ISRŽP.
    ** ISRŽP je napojen na elektronický systém spisové služby, spisová evidence se vykonává v ESSL
    * Pro případy řízení ve věcech živnostenské kontroly se využívá ESSL, který má doprogramované příslušné specifické funkcionality, jako je správní workflow apod.
* Agendy sociální
    * Pro oblast sociální práce se využívá jednak JISPSV (záznam sociálního pracovníka), který spravuje MPSV a jednak pro další se využívá ESSL.
    * Pro oblast registrace sociálních služeb se využívá povinně RPSS, který je součástí JISPSV a opět se pro spisovou evidenci využije ESSL.
    * Pro oblast dotací se využije kombinace funkcionalit ESSL a EKIS, v případě rozsáhlejších dotačních programů se může využít evidence, která je ale integrována na ESSL a EKIS a případné i JISPSV.
* Stavební úřad
    * Pro potřeby stavebního úřadu využívám specializovaný AIS, který je určen pro tuto agendu.
    * AIS stavebního úřadu musím mít integrován na další svoje IS.
    * Pro některé druhy činností ve stavebních agendách mohu využít i ESSL bez dodatečného dalšího systému.
* Obecní portál
    * Zajistí se publikace služeb i na Portálu občana (jednou ze tří definovaných cest).
    * Pro přístup klientů do portálu se využije eID prostřednictvím NIA.
    * Životní situace a další prvky (jako jsou formuláře), které se musí publikovat i na PVS se federačně publikují s využitím PVS.






